 
 
 
 
   
   
   

 
　 
别诸弟三首辛丑二月　并跋〔１〕
　
　　梦魂常向故乡驰，始信人间苦别离。
　　
　　夜半倚床忆诸弟，残灯如豆月明时。
　　
　　日暮舟停老圃家，棘篱绕屋树交加。
　　
　　怅然回忆家乡乐，抱瓮何时共养花？〔２〕
　　
　　春风容易送韶年，一棹烟波夜驶船。
　　
　　何事脊令偏傲我，时随帆顶过长天！〔３〕
　　
　　仲弟次予去春留别元韵三章，即以送别，并索和。予每把笔，辄黯然而止。越十余日，客窗偶暇；潦草成句，即邮寄之。嗟乎！登楼陨涕〔４〕，英雄未必忘家；执手消魂〔５〕，兄弟竟居异地！深秋明月，照游子而更明；寒夜怨笳，遇羁人而增怨。此情此景，盖未有不悄然以悲者矣。
　　
　　〔１〕　本篇录自周作人日记，写于一九○一年四月初。
　　
　　〔２〕　抱瓮　《庄子・天地》：“子贡过汉阴，见一丈人，方将为圃畦。凿隧而入井，抱瓮而出灌。”
　　
　　〔３〕　脊令　鸟名。《诗经・小雅・棠棣》：“脊令在原，兄弟急难。”
　　
　　过去常用它比喻兄弟友爱，急难相助。
　　
　　〔４〕　登楼陨涕　东汉王粲《登楼赋》：“悲旧乡之壅隔兮，涕横堕而弗禁。”
　　
　　〔５〕　消魂　南朝宋江淹《别赋》：“黯然消魂者，唯别而已矣。” 
　


  
　 







 