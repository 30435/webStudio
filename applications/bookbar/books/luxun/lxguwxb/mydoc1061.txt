 
 
 
 
   
   
   

 
　 
虞预《会稽典录》序〔1〕
　
　　《隋书》《经籍志》：《会稽典录》二十四卷，虞预撰。《旧唐书》《经籍志》，《新唐书》《艺文志》同。预字叔宁，余姚人。本名茂，犯明帝穆皇后讳，改。初为县功曹，见斥。太守庾琛命为主簿。纪瞻代琛，复为主簿，转功曹史。察孝廉，不行。安东从事中郎诸葛恢，参军庾亮等荐预，召为丞相行参军兼记室。遭母忧，服竟，除佐著作郎。大兴中，转琅邪国常侍，迁秘书丞，著作郎。咸和中，从平王含，赐爵西乡侯。假归，太守王舒请为咨议参军。苏峻平，进封平康县侯，迁散骑侍郎，著作如故。除散骑常侍，仍领著作。以年老归，卒于家。撰《晋书》四十余卷，《会稽典录》二十篇。见《晋书》本传。《典录》，《宋史》《艺文志》已不载，而宋人撰述，时见称引〔2〕，又非出于转录。疑民间尚有其书，后遂湮昧。今搜缉逸文，尚得七十二人。略依时代次第，析为二卷。有虑非本书者，别为存疑一篇，附于末〔3〕。 

　　※　　　　　　　 ※　　　　　　　　 ※ 

　　〔1〕　虞预《会稽典录》　鲁迅辑本分上、下二卷，收录记载范蠡、严光、谢承、朱育等七十二人事迹和会稽地理的佚文共一一二则。 

　　〔2〕　关于《会稽典录》为宋人撰述所称引，如《太平御览》引有《会稽典录》七十余则，《事类赋》注、《嘉泰会稽志》、《宝庆四明志》等，亦有征引。 

　　〔3〕　指附于鲁迅辑本之后的《〈会稽典录〉存疑》，内收记载陈嚣、沈丰、贺钝、沈震事迹的佚文四则，鲁迅疑非出于《会稽典录》，故不列为正文。 
　


  
　 







 