 
 
 
 
   
   
   

 
　 
惜花四律――步湘州藏春园主人韵①
　
　　（１９０１年） 

　　鸟啼铃语梦常萦，闲立花阴盼嫩晴。

　　怵目飞红随蝶舞，开心茸碧绕阶生。

　　天于绝代偏多妒，时至将离倍有情②。

　　最是令人愁不解，四檐疏雨送秋声。

　　

　　剧怜常逐柳绵飘，金屋何时贮阿娇？

　　微雨欲来勤插棘，薰风有意不鸣条③。

　　莫教夕照催长笛，且踏春阳过板桥。

　　只恐新秋归塞雁，兰□（舟＋繁体双）载酒橹轻摇。

　　

　　细雨轻寒二月时，不缘红豆始相思。

　　堕［衤因］印屐增惆怅④，插竹编篱好护持。

　　慰我素心香袭袖，撩人蓝尾酒盈卮⑤。

　　奈何无赖春风至，深院荼［艹縻］已满枝。

　　

　　繁英绕甸竞呈妍，叶底闲看蛱蝶眠。

　　室外独留滋卉地，年来幸得养花天。

　　文禽共惜春将去，秀野欣逢红欲然。

　　戏仿唐宫护佳种，金铃轻绾赤阑边⑥。

　　

　　①藏春园主人即林步青，他的原诗发表于当时的《海上文社日报》。

　　②将离：指芍药。《古今注》：“牛亨问曰：‘将离相别，赠以芍药，何也？’答：‘芍药一名可离，故相别以为赠。’”

　　③熏风：《吕氏春秋・有始》：“东南曰熏风。”

　　④堕［衤因］印屐：《南史・范缜传》：“子良问曰：‘君不信因果，何得富贵贫贱？’缜答曰：‘人生如树花同发，随风而堕，自有拂帘幌坠于茵席之上，自有关篱墙落于粪溷之中。坠茵席者，殿下是也；落粪溷者，下官是也。’” 

　　⑤蓝尾酒：《仇池笔记》引苏鹗云：“以酒巡匝为婪尾，一作蓝尾。侯白《酒律》谓：‘酒巡匝到末坐者，连饮三杯，为婪尾酒。’”

　　⑥五代王仁裕《开元天宝遗事》卷上：“（宁王）至春时，于后园中纫红丝为绳，密缀金铃，系于花梢之上。每有乌鹊翔集，则令园吏掣铃索以惊之。” 
　


  
　 







 