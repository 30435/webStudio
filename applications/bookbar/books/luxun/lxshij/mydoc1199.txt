 
 
 
 
   
   
   

 
　 
别诸弟三首――辛丑二月并跋①
　
　　（１９０１年）

　　梦魂常向故乡驰，始信人间苦别离。

　　夜半倚床忆诸弟，残灯如豆月明时。 

　　

　　日暮舟停老圃家，棘篱绕屋树交加。

　　怅然回忆家乡乐，抱瓮何时更养花？ 

　　

　　春风容易送韶年，一棹烟波夜驶船。

　　何事脊令偏傲我①，时随帆顶过长天。 

　　

　　仲弟次予去春留别元韵三章，即以送别，并索和。予每把笔，辄黯然而止。越十余日，客窗偶暇，潦草成句，即邮寄之。嗟乎！登楼陨涕，英雄未必忘家；执手消魂，兄弟竟居异地！深秋明月，照游子而更明；寒夜怨笳，遇羁人而增怨。此情此景，盖未有不悄然以悲者矣！

　　

　　①脊令：鸣禽鸟类。《诗・常棣》：“脊令在原，兄弟急难。” 
　


  
　 







 